Natale è vicino.
Le strade sono coloratissime
e luminose e in casa c’è
il solito alberello
che tiriamo fuori tutti gli anni,
un po’ striminzito perchè c’è poco spazio,
ma bellissimo.
Ogni anno la mamma cambia decorazioni
e quest’anno abbiamo messo
tanti fiocchetti rosa e rossi.
Ovviamente mi piacerebbe avere un albero vero,
ma dopo non sapremmo dove piantarlo,
perchè la nostra casa non ha giardino
e sarebbe troppo triste vederlo morire
o buttarlo nella spazzatura.
Sotto il nostro alberello
ci sono parecchi pacchetti misteriosi
che mi mettono allegria ogni volta che li guardo.
L’allegria aumenta di giorno in giorno
perchè continuano a moltiplicarsi.
Ogni tanto vedo arrivare la mamma
con degli strani sacchetti arrotolati
e mezzi nascosti sotto il braccio
e che poi ricompaiono infiocchettati
vicino all’albero.
