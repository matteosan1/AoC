Tu scendi dalle stelle, o Re del Cielo,
E vieni in una grotta al freddo, al gelo;
O bambino mio divino,
Io ti vedo qui tremare,
O Dio beato,
Oh! quanto ti costò l’avermi amato!
A te che sei del mondo il Creatore
Mancano panni e fuoco, o mio Signore!
Caro eletto pargoletto,
Quanto questa povertà
Più m’innamora,
Giacchè ti fece amore povero ancora!
Tu lasci il bel gioire del divino seno
Per venire a penare su questo fieno,
Dolce amore del mio cuore,
Dove amor ti trasportò?
O Gesù mio!
Perchè tanto patire per amor mio?
Ma se fu tuo volere il tuo patire,
Perchè vuoi pianger poi, perchè vagire?
Sposo mio, amato Dio,
Mio Gesù, t’intendo, sì!
Ah! mio Signore!
Tu piangi non per dolore, ma per amore.
Tu piangi per vederti da me ingrato
Dopo sì tanto amore sì poco amato!
O diletto del mio petto,
Se già un tempo fu così,
Ora te sol bramo;
Caro, non piangere più, che io t’amo, t’amo!
Tu dormi, Ninno mio, ma intanto il cuore
Non dorme, no, ma veglia a tutte le ore,
Deh! mio bello e puro Agnello,
A che pensi? dimmi tu.
O amore immenso!
Un dì morire per te, rispondi, io penso.
Dunque a morire per me tu pensi, o Dio,
Ed altr’oggetto amare potrò ancora io?
O Maria, speranza mia,
S’io poco amo il tuo Gesù,
Non ti sdegnare:
Amalo tu per me s’io non lo so amare.
